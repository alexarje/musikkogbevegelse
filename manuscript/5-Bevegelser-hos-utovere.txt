# 5. Bevegelser hos utøvere

*I dette kapitlet skal vi se på forskjellige typer musikkrelaterte
kroppsbevegelser hos utøvere, og vi skal beskrive funksjonen de
forskjellige handlingene og bevegelsene har i det musikalske forløpet.*

Musikkrelaterte bevegelser
--------------------------

Vi kan grovt sett dele inn i tre grupper som utfører musikkrelaterte
bevegelser: *musikere*, *dirigenter* og *dansere*. Her skal vi begynne
med å se på bevegelsene hos musikere, med fokus på de funksjonelle
kategoriene *lydproduserende handlinger*, *støttebevegelser*,
*lydakkompagnerende* *bevegelser* og *kommunikative* *bevegelser*.

Bevegelsene til dirigenter kan ses på som *lydkoordinerende*, ettersom
de ikke direkte leder til lydproduksjon; de er derimot viktige for
organiseringen og koordineringen av lydproduserende bevegelser hos
musikerne. Vi skal ikke se på dirigentbevegelser i denne boken, men
interesserte lesere kan finne mye litteratur i for eksempel Nakra
(2000), Kolesnik og Wanderley (2004) og Gambetta (2005). Den teatralske
funksjonen til dirigenters bevegelser er beskrevet av blant annet Small
(1998).

Bevegelsene til dansere er gjerne *lydakkompagnerende* ettersom de
følger etter eller kontrasterer med den musikalske lyden. Selv om det
kan være mange likheter, er det viktig å skille mellom dansebevegelser
som utføres av utøvere og av publikum. En danseutøver har som mål å
kommunisere med publikum gjennom sine bevegelser. Publikums
dansebevegelser, for eksempel på en konsert eller et utested, er et
resultat av en interaksjon med musikken som utøves av andre. Målet med
publikums dansebevegelser er individuell tilfredsstillelse og
kommunikasjon med personene i umiddelbar nærhet. Ulike typer
dansebevegelser blir omtalt i kapittel 6.

For å forstå mer av de funksjonelle sidene av musikkrelaterte bevegelser
kan vi ta utgangspunkt i fire kategorier, en kombinasjon av kategoriene
presentert av Sylvie Gibet (1987), Claude Cadoz (1988), François
Delalande (1988) og Marcelo M. Wanderley (2004):

- *Lydproduserende handlinger* er de handlingene som produserer lyd. Disse kan igjen deles inn i to kategorier: *eksitasjon* og *modifikasjon*.
- *Støttebevegelser* hjelper de lydproduserende handlingene på forskjellige måter. Disse bevegelsene kan videre deles inn i *hjelpebevegelser*, *fraseringsbevegelser* og *tiltrekningsbevegelser*.
- *Lydakkompagnerende bevegelser* er ikke involvert i lydproduksjon, men følger derimot kvaliteter i lyden. Disse kan være *lydskisserende*, ved at de følger etter konturer i lydobjekter, eller de kan *mime* lydproduserende handlinger.
- *Kommunikative bevegelser* er beregnet på mellommenneskelig kommunikasjon og kan være *interne* for en utøver, eller ses i relasjonene *utøver–utøver* eller *utøver–sanser*.

Figur 39 viser forskjellige typer musikkrelaterte bevegelser i
pianospilling. De forskjellige kategoriene utelukker ikke hverandre;
mange bevegelser kan ha flere funksjoner på samme tid. Når en pianist
slår an den siste tonen i et stykke etterfulgt av et teatralsk løft, vil
handlingen ha elementer av lydproduserende, støttende, akkompagnerende
og kommunikative bevegelser på samme tid. Et slikt funksjonelt mangfold
er illustrert i et *dimensjonsrom* i figur 40. Dimensjonsrom brukes ofte
for å analysere interaktive systemer (Graham et al. 2000) og har blitt
brukt for å analysere funksjonalitet i digitale musikkinstrumenter
(Birnbaum et al. 2005). Her brukes et dimensjonsrom for å visualisere
hvordan bevegelsene til en musiker og en danser dekker forskjellige
musikkrelaterte bevegelsesfunksjoner.

![Figur 39: Eksempler på hvor man kan finne forskjellige typer
musikkrelaterte bevegelser i pianospilling.](images/39-musikkrelaterte.jpg)

![Figur 40: Dimensjonsrom som illustrerer de funksjonelle forskjellene på
musikkrelaterte bevegelser til en musiker (venstre) og en danser
(høyre). I dette eksemplet har musikerens bevegelser lydproduserende
funksjon og støttefunksjon, mens danserens bevegelser har en
lydakkompagnerende og delvis kommunikativ funksjon.](images/40-dimensjonsrom.jpg)

Lydproduserende handlinger
--------------------------

Den franske musikkteknologiforskeren Claude Cadoz (1988) foreslo en
oppdeling av lydproduserende handlinger i to hovedkategorier:
*eksitasjon* og *modifikasjon*. Vi skal her se nærmere på disse to
typene av lydproduserende handlinger.

I kapittel 2 ble det vist tre hovedtyper eksitasjonshandlinger:
*impulsive*, *utholdte* og *iterative* handlinger. Hver av disse
hovedtypene kan synliggjøres ved hjelp av sine energiprofiler (se figur
3). Eksitasjonshandlinger kan videre sies å være enten *direkte* eller
*indirekte* avhengig av om det er et objekt mellom det lydproduserende
elementet av instrumentet og objektet som utfører eksitasjonen. Ved
fingerspill på en gitar, bruker man direkte eksitasjonshandlinger, mens
når man spiller med plekter, er det en indirekte eksitasjonshandling.
Andre typer indirekte eksitasjonshandlinger er bruken av bue på
strengeinstrumenter eller bruken av stikker og køller på
perkusjonsinstrumenter. I mer sammensatte instrumenter, som et piano, er
det en lang mekanisk kjede mellom fingerens anslag på tangenten til
hammeren som slår mot strengen.

Modifikasjonshandlinger er den andre underkategorien av lydproduserende
handlinger. Det er handlinger som ikke produserer lyd i seg selv, men
som modifiserer lyden i instrumentet. Når man spiller gitar, utfører den
høyre hånden lydproduserende handlinger ved å slå an strengen, mens den
venstre hånden utfører lydmodifiserende handlinger ved å velge hvilke
bånd strengen skal klinge fra. Cadoz (1988) foreslår to underkategorier
av lydmodifiserende handlinger:

- *Parametriske*: Handlinger som forandrer en parameter kontinuerlig, for eksempel buetrykk i fiolinspilling.
- *Strukturelle*: Handlinger som modifiserer eller forandrer strukturen til et objekt, for eksempel åpen eller lukket klaff på et blåseinstrument.

De fleste musikkinstrumenter spilles med både eksitasjons- og
modifikasjonshandlinger. I noen instrumenter er de to handlingstypene
tydelig separert, som i strykeinstrumenter der de to hendene spiller
helt forskjellige roller: Venstrehånden styrer hovedsakelig tonehøyde,
mens høyrehånden fører buen som eksiterer strengen og styrer dynamikk og
klang. Blåseinstrumenter har også en arbeidsfordeling mellom
forskjellige kroppsdeler: Eksitasjonen skjer hovedsakelig fra munn og
lepper, mens modifikasjonshandlinger utføres av fingrene.

I mange tilfeller kan det være en kobling mellom eksitasjons- og
modifikasjonshandlinger. I blåseinstrumenter utfører munnen
eksitasjonshandlinger, men kan også modifisere klangfargen. Tilsvarende
kan man på strengeinstrumenter bruke venstrehånden for å utføre
eksitasjonshandlinger med fingrene rett på strengene, mens høyrehånden
kan være modifiserende ved for eksempel å dempe strengene.

På noen instrumenter er det ikke så lett å skille mellom eksitasjons- og
modifikasjonshandlinger, det gjelder særlig for perkusive instrumenter.
En pianist har liten kontroll over lyden etter at en tangent er slått
an. Det samme gjelder for de fleste slagverksinstrumentene, der anslaget
styrer både eksitasjon og modifikasjon av lyden.

Som disse eksemplene viser, er det ikke lett å finne et system for å
klassifisere de forskjellige typene lydproduserende handlinger. Det er
heller ikke et mål i seg selv; noe av gleden ved å spille på et
instrument er nettopp de uendelige kombinasjonsmulighetene som finnes.
Kategoriene som er nevnt over, er snarere ment for å forstå mer av
funksjonene de musikkrelaterte handlingene spiller i en musikalsk
sammenheng.

Støttebevegelser
----------------

De lydproduserende handlingene som ble beskrevet i forrige avsnitt, er
nødvendige for å skape lyd, men dette ville ikke vært mulig uten
forskjellige typer av *støttebevegelser*. Støttebevegelsene er ikke
direkte involvert i lydproduksjonen, men er allikevel viktige for det
klingende resultatet. Når man spiller piano, er det fingrene som utfører
de lydproduserende handlingene (indirekte), men bevegelsen starter i
overkroppen og videreføres gjennom armen til hånden og til fingrene. Vi
kan her skille mellom tre forskjellige hovedtyper av støttebevegelser:

- *hjelpebevegelser*
- *fraseringsbevegelser*
- *tiltrekningsbevegelser*

Disse kalles bevegelser istedenfor handlinger, siden de ikke er
målrettede på samme måte som de lydproduserende handlingene.

*Hjelpebevegelser* er de bevegelsene som er en direkte støtte til selve
lydproduksjonen. I pianospilling inkluderer dette arm-, albue- og
håndleddsbevegelser som gjør at fingrene treffer de ønskede tangentene.
En fingerbevegelse er resultatet av at et komplekst, flerleddet system
(armen) klarer å finne riktig bane og hastighet for at fingeren skal
treffe riktig tangent til riktig tid. Prefiks og suffiks av disse
bevegelsene er koordinert slik at man er klar til å bevege seg videre
til neste tangent. De som har spilt piano, husker nok pianolærerens
oppfordring om å huske å legge tommelen godt under hånden når man
spiller oppadgående skalaer, slik at man tidlig forbereder seg på det
kommende anslaget.

*Fraseringsbevegelser* er støttebevegelser som ikke er direkte koblet
til lydproduksjonen, men i større grad knyttet til det musikalske
innholdet. Marcelo M. Wanderley (2002) har gjennom flere år studert
bevegelsene til klarinettister og funnet at fraseringsbevegelser er en
integrert del av musikerens utøvelse. Dette har han kunnet dokumentere
ved å bruke både optiske og elektromagnetiske bevegelsessporingssystemer
som registrerer hvordan forskjellige punkter på kroppen beveger seg over
tid. Ved å sammenligne flere opptak av klarinettister som spiller det
samme stykket, har han funnet at musikerne gjør de samme
fraseringsbevegelsene på de samme stedene i musikken. Dette er også
tilfellet når musikeren blir bedt om å spille mer eller mindre
”ekspressivt”. Selv når en musiker blir bedt om å stå helt stille under
utøvelsen, kan man se at de samme bevegelsesmønstrene gjentar seg.

Wanderley og hans kolleger har også funnet at slike fraseringsbevegelser
er stabile over tid. I en studie der flere klarinettister ble bedt om å
komme tilbake og spille et stykke senere, fant man like
bevegelsesmønstre på samme sted i det musikalske forløpet (Wanderley et
al. 2005). Dette viser at bevegelsene til musikerne er reproduserbare,
noe som støtter opp under ideen om at musikkutøvelsen begynner som
bevegelse.

Selv om fraseringsbevegelser ikke er direkte lydproduserende, har
Wanderley (1999) vist at slike bevegelser påvirker den produserte lyden
hos klarinettister. Normalt er klarinetten rettet mot bakken, og lyden
man hører, er et resultat av en serie refleksjoner og lydabsorpsjon i
gulv, stoler, notestativ, andre musikere osv. Når derimot klarinetten
rettes mer direkte mot den som lytter, vil lyden ha en skarpere klang.
På denne måten kan man si at det som begynner som en
fraseringsbevegelse, en oppadgående bevegelse av klarinetten for å
tydeliggjøre fraser i musikken, ender som en lydmodifiserende handling
når klangfargen endrer seg.

En tredje type støttebevegelser er det som i den engelskspråklige
litteraturen ofte kalles *entrained movements*, og som vi på norsk kan
kalle *tiltrekningsbevegelser*. Ideen om at to eller flere fysiske
systemer kan ha en *tiltrekningskraft* på hverandre og lede til
synkronisering, har blitt studert innenfor en rekke fagområder,
inkludert fysikk, biologi, fysiologi og kulturstudier (Strogatz og
Stewart 1993; Glass 2001). Det er også flere musikkforskere som har
begynt å interessere seg for hvordan tiltrekningsbevegelser kan ha en
funksjon i oppbygningen av musikalske strukturer og rytmer. I musikalsk
sammenheng kan tiltrekningsbevegelser finnes på flere forskjellige
nivåer: internt hos en musiker, i relasjonen mellom musiker og
instrument, eller mellom musikere. Et eksempel på en
tiltrekningsbevegelse er det å trampe takten med foten eller bevege på
kneet mens man spiller. Det kan være vanskelig å si om en slik bevegelse
kommer som et resultat av den rytmiske figuren man spiller, eller om
rytmen i den musikalske lyden kommer som et resultat av bevegelsen. Ofte
vil lyd og bevegelse påvirke hverandre gjensidig, og det vil ikke være
mulig å si hva som kom først.

I studier av indisk folkemusikk har forskningsgruppen til den britiske
musikkforskeren Martin Clayton sett på hvordan lyd og bevegelse
gjensidig påvirker hverandre. Konklusjonen fra disse studiene er at
tiltrekningsbevegelser er viktige for hver enkelt musiker, men også for
å hjelpe flere musikere til å spille sammen (Clayton et al. 2005). I
tillegg har Clayton og hans kolleger sett at publikum også utfører
tiltrekningsbevegelser som støtter opp under utøvelsen.

Tiltrekningsbevegelser er viktige i forskjellige typer dansemusikk og
”groove-basert” musikk. Her er det et poeng at kroppen rives med, og at
man kan ”kjenne” grooven i kroppen. Den norske musikkforskeren Hans T.
Zeiner-Henriksen (2009) argumenterer for at det nettopp er en slik
synkronisering på et underliggende nivå som skaper følelsen av groove i
musikk. Tiltrekningsbevegelser kan dermed ses på som en generator for
rytme og timing i musikk, på samme måte som rytme og timing i musikk kan
generere bevegelser (Clarke 1999).

Selv om tiltrekningsbevegelser kanskje er mest synlige i forskjellige
former for rytmisk musikk, kan det argumenteres for at denne typen
bevegelser finnes i alle typer musikk. Selv under konserter med vestlig
kunstmusikk, som ofte er preget av en stram bevegelsesregi, kan man
finne tiltrekningsbevegelser hos både musikere og publikum. Det er ikke
uvanlig å se orkestermusikere som tramper takten med foten mens de
spiller. Tilsvarende kan vuggende bevegelser i overkroppen hos musikerne
også ses som et eksempel på tiltrekningsbevegelser, som hjelper til å
synkronisere utøvelsen.

På samme måte som for de lydproduserende bevegelsestypene, er det ofte
vanskelig å skille mellom de forskjellige typene av støttebevegelser.
Alle disse bevegelsene overlapper og danner et komplekst
bevegelsesmønster som også påvirker lyden, selv om de kanskje ikke var
ment som lydproduserende til å begynne med. De ulike støttebevegelsene
er en integrert del av bevegelsesmønsteret til en musiker, og de er på
ingen måte tilfeldige. Snarere burde det legges større vekt på denne
typen bevegelser i musikkopplæring. Mange musikklærere har nok en
tendens til å be elevene om å fokusere på de lydproduserende
bevegelsene, og har i liten grad oppmuntret til, eller kanskje til og
med begrenset, utviklingen av støttebevegelsene. Med tanke på
musiseringen, inkludert frasering og musikalsk hukommelse, ville det
heller vært en idé å fokusere mer på hvordan man kan lære seg å forbedre
slike støttebevegelser.

Andre typer bevegelser
----------------------

*Lydakkompagnerende bevegelser* er den tredje type musikkrelaterte
bevegelser som ble nevnt i innledningen til dette kapitlet. Dette kan
være bevegelser der man følger konturene til en melodi med hånden i
luften eller mimer en lydproduserende handling (såkalt
luftinstrumentspilling). Vi skal se nærmere på slike bevegelser i
kapittel 6.

Alle bevegelser kan tolkes som en form for kommunikasjon, men det kan
allikevel være praktisk å skille ut en egen kategori med *kommunikative
bevegelser*. Dette er bevegelser som kan være kommunikative i
lingvistisk forstand, slik som gestene omtalt i kapittel 2. Et eksempel
er en sanger som utfører håndgester som passer med teksten som synges.
På samme måte som i tale kan slike kommunikative bevegelser være tett
koblet til lyden, og brukes til å støtte opp under det meningsbærende
innholdet i lyd og tekst.

Kommunikative bevegelser kan også være helt fristilt fra lyden, og
brukes da aktivt i kommunikasjon mellom utøver og publikum. Mange
musikere bruker slike bevegelser som et effektivt virkemiddel for å
skape spenning før de begynner å spille. Forflytning på scenen og
gestikulering til publikum er andre eksempler på kommunikative
bevegelser som er vanlige i en konsertsammenheng. Særlig i
populærmusikken bruker artistene mye tid på å rendyrke forskjellige
kommunikative bevegelser som brukes i konserter eller i musikkvideoer. I
mange tilfeller koreograferes disse bevegelsene, noe som gjør at de
nærmer seg dansebevegelser.

I dette kapitlet er det omtalt en rekke forskjellige typer
musikkrelaterte bevegelser. Selv om vi her har sett på hvordan de kan
deles opp i forskjellige funksjonelle kategorier, er det også viktig å
se på hvordan de forskjellige bevegelsene fungerer sammen. Alle
mennesker har et eget og unikt bevegelsesmønster, og musikere utvikler
et eget *bevegelsesrepertoar* som de kan gjenkjennes på. Ofte kan et
slikt bevegelsesrepertoar være konsistent over tid. Mange musikere har
egne særtrekk, som for eksempel hvordan Jimmy Hendrix svinger armen over
hodet når han når klimaks i sine gitarsoloer. Det er ikke lett å si om
denne armbevegelsen er en lydakkompagnerende bevegelse som følger etter
lyden i gitaren, eller om det er en støttebevegelse som hjelper til med
å skape den utholdte lyden. Eller kanskje det rett og slett begynte som
en teatralsk bevegelse som etter hvert har blitt internalisert?
Sannsynligvis har den komponenter av alle disse funksjonene. En slik
armbevegelse kan også ses hos en rekke andre rockegitarister. Det kan
derfor se ut som forskjellige bevegelsessekvenser inngår i repertoaret
til enhver rockegitarist, på samme måte som forskjellige riff har blitt
”standardisert”. Dette er et eksempel på hvordan yngre musikere tar
etter og imiterer mer anerkjente musikere og deres spillestil.

Det har i liten grad blitt forsket systematisk på bevegelsesrepertoar og
overføring av bevegelsesmønstre mellom musikere, og her er det er mye å
hente. Kanskje vil man kunne finne at bevegelsesmønstrene hos en artist
formes relativt tidlig i karrieren og utvikles gradvis på linje med den
generelle musikalske utviklingen. Tilsvarende vil man kunne se en
overføring av bevegelsesmønstre fra eldre til yngre artister på samme
måte som andre musikalske ferdigheter overføres.

Sammendrag
----------

I dette kapitlet er det beskrevet forskjellige typer funksjonelle
bevegelser hos musikere. De *lydproduserende handlingene* kan deles opp
i *eksitasjonshandlinger* som skaper lyd, og *modifikasjonshandlinger*
som forandrer lyden. *Støttebevegelser* kan deles opp i
*hjelpebevegelser* som støtter opp under de lydproduserende handlingene.
Andre typer støttebevegelser er *fraseringsbevegelser* som er med på å
forme den musikalske fraseringen, samt *tiltrekningsbevegelser* som er
viktige i forhold til rytmisk frasering. *Lydakkompagnerende bevegelser*
følger etter kvaliteter i lyden, og vil bli tatt opp i neste kapittel.
*Kommunikative bevegelser* kan sammenlignes med gester i tale, og kan
være helt frikoblet fra lyd. I de fleste praktiske eksempler vil en
bevegelse være sammensatt og inneholde komponenter fra flere eller alle
de forskjellige bevegelsestypene. Målet med en funksjonell
klassifikasjon er dermed ikke å finne ut nøyaktig hvilke typer de
representerer, men heller forsøke å se på hvilken funksjon bevegelsene
kan spille i vår opplevelse av musikken som fremføres.

### Les mer

- oversikt over musikkrelaterte bevegelser: Cadoz og Wanderley (2000)
- oversikt over musikkinstrumenter og spillestil: Kvifte (1989)
- analyse av musikkrelaterte bevegelser: Gritten og King (2006)
